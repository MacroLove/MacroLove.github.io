<div class="content">
 <p>
  序曰：在胎为婴，初生曰孩。婴儿在腹中，口含泥土，喘息不通，以脐咽气，养育形兆，故得成全，则知脐为命门。凡婴孩或有初生尚活，少顷辄不收者，但以暖水浸脐带，向腹将三五过即苏，乃知脐为命门，信然不谬。修道者，欲求胎息，先须知胎息之根源，按而行之，喘息如婴儿在腹中，故名胎息矣。乃知返本还元，却老归婴，良有由矣。绵绵不闲，胎仙之道成焉。故先序经纪体用兼明备矣。
  <br/>
 </p>
 <p>
  凡欲胎息，先须于静室中，勿令人入，正身端坐，以左脚搭右脚上，解缓衣带，徐徐按捺肢节，两手握固于两腿上，即吐纳三五过，令无结滞，涤虑清闲，虚心实腹；左右徐徐摇身，令脏叶舒展，讫，还徐徐放着实；
  <br/>
  即鸣天鼓三十六过，漱满华池；
  <br/>
  然后存头戴朱雀，脚履玄武，左肩有青龙，右肩有白虎；
  <br/>
  然后想眉间一寸为明堂，却入二寸为洞房，却入三寸为丹田宫亦名泥丸宫，宫中有神人，长二寸，戴青冠，披朱褐，执绛简；
  <br/>
  次存中丹田中丹田，心也，亦名绛宫，中有神人，亦披朱褐；
  <br/>
  次存下丹田在脐下二寸半紫微宫，亦名气海也，中有神人，亦披朱褐桑榆子曰：《金刚经》云：如来说诸相具足，即非诸相具足，彼所以立相生名者，以为戒洁之阶也。
  <br/>
  <br/>
  夫神岂止于上？岂住于下？岂留中间？舒泽弥乎大千挈之，亦复无物。
  <br/>
  <br/>
  若随迹观相，随相强名，常河之沙，讵足以算数。夫神也，变化不测，宁岂如九品郎，执笏兢兢不出局门哉；
  <br/>
  <br/>
  次存五脏，从心起，遍存五脏六腑。存五脏中各出本方气，及三丹田中素云合为一气，于头后出，焕焕分光九色上腾，可长三丈余，想身在其中。此时即口鼻俱闭，心存气海中，胎气出入喘息，只在脐中。如气急，即鼻中细细放通息。候气平，还依前用心存之。以汗出为一通，亦不限过数。如体热闷，即心存气遍身出，如饭甑中气，此名满息。久久行之，入玄寂中，出妙默中，再咽洞观形中五脏六腑及大小腹，胃受一二升，如黄土色，脾长一尺二寸，在胃上，前后摩动不停，停则不和，饭食不消，如饭食不消，即是不摩矣。当须闭气，以手摩腹一百下，即自然转摩矣。
  <br/>
  <br/>
  次存心，心如红莲花未开下垂，长三寸，上有九窍，二窍在后，正面有黑毛，茎长二寸半；
  <br/>
  次存肺，肺似白莲花开，五叶下垂，上有白脉，膜在心上覆心；
  <br/>
  次存肝，肝在心后，七叶，紫苍色，上有黄脉，膜从左边第三下，胆在此也，其胆色青黄，长二寸半；次存肾，肾状如覆杯，黑色，却着脊，去脐三寸，上小下大，左为上，右为下。
  <br/>
  <br/>
  遍观一形，三十六位、乃三百六十骨节，皆有筋缠，骨青白如玉色，筋色黄白，髓若冰雪；有三百六十穴，穴穴之中皆有鲜血，如江河、池潭也。
  <br/>
  及见左脚中指第二节，是血液上源，其中涌出通流一形，一夜绕身三万六千匝，至右脚中指第二节则化尽。
  <br/>
  所以人若睡，必须侧卧拳跼，阴魄全也。
  <br/>
  <br/>
  亦觉，即须展两脚及两手，令气通遍浑身，阳气布也。若如此修行，即与经所言动息善时之义合矣。久久行之，口鼻俱无喘息，如婴儿在胎，以脐通气，故谓之胎息矣。绵绵不间。经三十年，以绳勒项，不令通气，亦不喘息。喘息常在脐中，水底坐经得十日、五日亦可矣。以独行此事，功效如前。若觅得真，更须修道。此事乃是一门，不可不作也。
 </p>
</div>
