<div class="content">
 <p>
  一曰　三顶
 </p>
 <p>
  三顶者何，头向上顶，有冲天之雄，头为周身之主，上顶则后三关易通，臂气因之上达泥丸以养性。手掌外顶，有推山之功，则气贯周身，力达四肢。舌上顶，有吼狮吞象之容，能导上升之肾气，下行归丹田以固命，是谓之三顶。
 </p>
 <p>
  二曰　三扣
 </p>
 <p>
  三扣者何，两肩要扣，则前胸空阔，气力到肘。手背足要扣，则气力到手，桩步力厚。牙齿要扣，则筋骨紧缩，是谓之三扣。
 </p>
 <p>
  三曰　三圆
 </p>
 <p>
  三圆者何，背骨要圆，其力催身，则尾闾中正，精神贯顶。前胸要圆，两肘力全，心窝微收，呼吸通顺。虎口要圆，勇猛外宣，则手有裹抱力，是谓之三圆。
 </p>
 <p>
  四曰　三敏
 </p>
 <p>
  三敏者何，心要敏，如怒狸攫鼠，则能随机应变。眼要敏，如饥鹰之捉兔，能预视察机宜。手要敏，如捕羊之饿虎，能先发制人，是谓之三敏。
 </p>
 <p>
  五曰　三抱
 </p>
 <p>
  三抱者何，丹田要抱，气不外散，击敌必准。心气要抱，遇敌有主，临变不变。两肱要抱，出入不乱，遇敌无险，是谓之三抱。
 </p>
 <p>
  六曰　三垂
 </p>
 <p>
  三垂者何，气垂，则气降丹田，身稳如山。两肩下垂，则臂长而活，肩催肘前。两肘下垂，则两肱自圆，能固两肋，是谓之三垂。
 </p>
 <p>
  七曰　三曲
 </p>
 <p>
  三曲者何，两肱宜曲，弓如半月，则力富。两膝宜曲，弯如半月，则力厚。手腕宜曲，曲如半月，则力凑。皆取其伸缩自如，用劲不断之意，是谓之三曲。
 </p>
 <p>
  八曰　三挺
 </p>
 <p>
  三挺者何，颈项挺，则头部正直，精气贯顶。脊骨腰挺，则力达四稍，气贯全身。膝盖挺，则气恬神怡，如树生根，是谓之三挺。
 </p>
</div>
